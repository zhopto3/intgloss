'Nakwhl hlidaa 'wihl wili'y g̲oohl wag̲ayt andoosda wil jok̲hl amxsiwaa.
Ii na 'wahl anhahla'lst g̲oohl Stockholm sawatdiit.
Ii hahla'lsdi'y g̲oohl IBM.
Ii hlaa k'i'yhl k'uuhl ii na sdilhl ansiip'insxwi'y g̲anhl nakst g̲oohl wag̲ayt Spain 'wayi'm.
Ii hlaa guxws luu yaltxu'm ii basax̲xu'm g̲oohl Denmark.
Ii na yuxwhl train ii yee'y g̲oohl Stockholm.
Ii hlaa bagu'm g̲oohl Stockholm ii ha'wi'y.
Ii 'nakwhl 'wihl wili'm, gwila'lhl g̲anuutxw, g̲an wihl needii lax̲'nisxwi'y g̲oohl Gigeenix.
Ii yee'y g̲oohl anhahla'lsdi'y.
Ap yukwhl ha'niisgwaa'ytxw.
Ii neediit naa dim 'witxwit.
Ii yee'y loot nii dok̲hl mail'y.
Ii hlag̲ook̲ dim ha'wi'y ii ky'aa isxwi'y g̲oohl wilp xseek̲.
Ii daayimaahl wili'y g̲an wina sg̲at'akwhl aats'ip.
Ii hlaa yukwhl dim xsawi'y ii needii 'nim k̲'ak̲hl aats'ip.
Ii xsi hlguxwsxwi'y, ii lip ligi agwihl bag̲a'y, ii ap neet.
Ii k̲'aa 'nii giihli'y lax̲ ha'niiwan.
Ak̲hl ligi 'wihl he'y.
Ii 'nii yatshl pipe-- nii gya'a wil sgihl pipe aloohl ha'niiyo'oxsxw.
Nii xhlii guut iin yatshl pole loot, upja ligi 'wihl wihl ligit naa.
Ii neediit naa ji 'witxwit.
Agwiyukwhl ha'niisgwaa'ytxwhl g̲an wihl neediit naa ji hahla'ljit.
Ii hehl t'ilx̲ootxwi'y, "Dim aam dim wili'y, yukwhl bax̲hl aks."
"Ii ak̲hl ligi 'wihl baasxi'y g̲oosun."
Ii giihli'y, ii si'ix wok̲si'y.
Ii ap neet, g̲an wina guuhl hlgu pipe gi nii yatshl aats'ip loot.
Ii hlaa amhl g̲a'nagwit iin gya'ahl g̲adaaxhl wilp xseek̲.
Nii japhl 'wii luu no'o dim xsi yuwi'y, ii 'nithl wili'y.
Hlaa xsa'ak̲xwi'y 'nii g̲ayoo ts'imil t'aahlihl jabi'y g̲oohl ts'im wilp xseek̲.
Hlaa yukwhl hahla'lsdi'm ii ha'niig̲oodi'y wihl ii'uxwt g̲anwilat 'nii yuxwdiithl office'y.
Ii hediit, "Oo, 'nit Canadanska flika tun ant kw'asinhl wilp xseek̲."
K̲'ay yukwhl guts'uusgi'y, k̲'ay guts'uusgi'y dis wihl hogwin kw'itxwhl hla gu'm aloohl, g̲a'ahl Gijigyukwhla'a.
K̲'ay yukwhl jog̲o'm g̲a'ahl ts'im wilps nox̲o'm g̲an nigwoodi'm.
Ii hogwin kw'itxws Manhl wat, Man, hogwin kw'itxw Jacob Brown.
Ii hasak̲t dimt mehlihl wila wilt win yukwhl silinasxwt.
Ii hlaa yukw dim saa yeet,
Iit dok̲hl walk̲'a 'nithl g̲abiihl dim hooyit, dim wila da'ak̲hlxw silinasxwt.
Ii hasak̲t dimt mehlit loo'm wila wilt.
Iit wendi'm, t'aatdit 'nuu'm, 'nii'y g̲anhl g̲asdik'eekwsi'y.
Ii 'nii win het, "Dim mehldi'y tun loon."
"Yukwhl yee'y dim silinasxwi'y, ii t'aahl bisde'y, sg̲a t'aahl bisde'y," diye 'nit.
"Ii na gya'ahl x̲adaa."
"Yukwhl hasag̲a'y dim an tx̲oog̲anhl g̲alts'ebi'y."
"Ii jida hlentxwi'y," diya,
"dim ii gipaykwhl bisde'y dim ii huuthl x̲adaa hasag̲a'y."
Ii 'nii win needii x̲sdeltxws Man.
Disim t'aa 'nit, gya'at 'nuu'm, gya'at wila jepdi'm, gya'at wila wili'y.
Iin dip gidax̲ guhl wilt.
"Guhl g̲ay guxwin bisde'y ji ligi x̲adaa?"
Ii 'nii win t'aat,
Ii het: "Jida na guxw bisde'y,"
"Jida na guxw bisde'y, dim ii k̲'am ky'ulhl 'nii'y dim yook̲xwit."
"Ii jida gibee'esxwi'y waayt dim an suwi yeehl bisde'y,"
"dim iin da'ak̲hlxw dim hogwin yee g̲a'ahl, ts'uusgim hogwin dulbinsxwi'y g̲a'ahl x̲adaa."
"Dim iin da'ak̲hlxw dim an guxwt, dim ii tx̲ook̲xwhl walk̲'a 'nihl gyet."
Ii 'nii win hlisxwt mehlit loo'm ii daa'whl ha'wt.
Ii hlaa gilbil sa hlisit saa daa'whlit dis wihl na heksimox̲ gya'at.
Ii hogwin bax̲a'y g̲o'ot, ii 'nii win he'y loot:
"Neema da'ak̲hlxw dima mehlihl wila wihl bisde'yg i?"
Ii 'nii win het, "Dim hogwin kw'itxw 'nii'y g̲a'ahl wilps nox̲on, dim iin mehlit loon."
Ii gukws ha'wi'y ii na gibee'esxwi'y loot, iit mehlihl wila wihl bisde'y.
Ii yukwt mehlit, ii 'nii win het,
"Yukwhl silinasxwi'y ii hasag̲a'm aloohl x̲adaa."
"Ii hasag̲a'm dim tx̲oog̲an walk̲'a 'nihl gyet, ii sg̲a t'aahl bisde'y."
"Ii jida hlentxwi'y dim ii gipaykw bisde'y."
Ii 'nii win hes Man, betl'a betl'a betl'a betl', diya, dim wila gipaykwhl bisde'y.
"Sim 'nii win hlentxwi'y," diya, "sim 'nii win hlentxwi'y, kw'esini'yhl g̲an."
"Ii ts'eek̲xwhl windiit liipaykwhl bisde'y, ii 'nii win gipaykwdiit iima x̲a'nit: betl'a betl'a betl'a betl'a betl'."
"Ii needii hasag̲a'y dim an hlentxwi'y dim wila huuthl x̲adaa, siilinasxwi'y, win sg̲a t'aahl bisde'y."
Wina k'uxw gya'as Man, Jacob Brown, ii na hox̲ gidax̲t, "Neem da'ak̲hlxw dima mehlihl wila wihl betl'a betl' loo'maa?"
Ii 'nii win sit'aa'mam siwetdi'yt Man Betl'a Betl'.
'Nii g̲an wihl we'y gyuu'n as Betl'a Betl'.
G̲abiihl he'y.
