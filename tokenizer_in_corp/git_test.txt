Dim mehldi'y wila wilhl win ksi hogwin bakwhl mismaaxwsxum gyet g̲o'ohl ts'ebi'm Gitwinhlguu'l gik'uuhl.
Ha'ondii 'nakw hlidaa bakwhl gyet dipun, ii sag̲aytg̲oodindiithl hli gyedihl Gitwinhlguu'l.
Hasak̲diit dim mehldiit win hlaa dim sii ha'niijok̲t g̲o'ohl win t'aahl g̲alts'ephl Gitwinhlguu'l.
'Nit sag̲ootxwhl government siwetdiit, ii dim 'nii wenhl dim jok̲hl aluugigyet g̲o'ohl lax̲ reserve siwetdiit.
"Gu g̲anwilt," diyehl hli gyedihl Gitwinhlguu'l, "ehl 'nii jog̲o'm g̲o'ohl lax̲yibi'm g̲o'osun."
Ii nax̲'nidiit win dim bakwhl siwetdiit ehl surveyors.
Way dimdii depdiithl g̲a'nagwihl 'naayeja'a dim win daa'whl reserve siwetxwist.
Ii aam win ky'ax̲ hehl Gitwinhlguu'l dim 'wiit'is, dim wag̲ayt jog̲o daa'whl g̲o'ohl k'i'yhl sg̲a'nist, dim ii lok̲'on daa'whl g̲o'ohl k'i'yhl aks, g̲o'ohl Ksen, 'nii g̲a'wayit k̲'ali daa'whl g̲o'ohl Meji'aadin. 'Nithl hasak̲diithl reserve.
Way ii needii hehl Indian Agendima'a, siwetxwit ehl Indian Agent, ent sag̲aytg̲oodinhl gyet, sag̲aytwendiit.
Ii 'nii win hehl hli gyedihl Gitwinhlguu'l, "Jidaa neejaa wilsi'm, way ii needimdii hasag̲a'm ehl k̲'am hlguts'uusxhl lax̲yiphl dim ksi jebisi'm."
Way ts'ax̲ wildiihl hehl Gitwinhlguu'l ii needii hasak̲diit ehl reserve. "Needii hasag̲a'm dim dip suwii gi'namhl lax̲yibi'm," dihiida.
Ii hediitg̲at ehl Indian Agent dimt ha'widinhl surveyors, dim suwii huudindiithl surveyors.
Way, ts'ax̲ wildiihl hehl Gitwinhlguu'l ii needii hasak̲diithl reserve, ii hets'imox bakwtg̲athl surveyors.
Ii sit'aa'mam depdiithl hlidaaxhl hlgu lax̲ ha'niijok̲.
Ii al'alg̲altg̲athl gyet hlis hediit ehl surveyors, "Neemdii hogyax̲ dim wilsi'm jidaa sit'aa'masi'm."
Ii k̲'ap g̲aniwila yukwhl surveyors.
Way ii sag̲aytg̲oodinhl ky'ulhl sim'oogit hli gyedihl Gitwinhlguu'l, ii hediit, "Dim sg̲asgitxu'm, dim suwii huudini'm 'nidiit."
"Ii hasag̲a'm dim hogwin litxwhl k̲'ay limx̲sim gyet dim ent hlimoo'm."
Way 'nithl wildiit.
Iit hapdiithl surveyors.
Iit dok̲diithl andeba'a, tape dip siwedit.
Dok̲diithl anooya'a, surveyors equipment siwedihl anooya'ahl surveyors.
Iit sim kwhlii hisyetsdiit ehl luuhligyootxw.
Iit huudindiithl surveyors.
Needii 'nakwt ii bakwhl police.
Gidiidok̲diithl naahl g̲ay ha'niig̲ootdiit huksxwit ehl win sim kwhlii g̲atg̲oodindiithl anooya'ahl surveyors.
Iit luuwendindiit.
Hlist disekshl policehl gyet ent sim kwhlii hisyetshl anooya'ahl surveyors, ii g̲ani 'nihl hehl hli gyedihl Gitwinhlguu'l.
"K̲'ap dim sg̲asgitxu'm."
Ii luuwenhl ligi gwilunima'ahl simgigyet g̲o'ohl Oakalla Prison siwetxwsit.
Ligi t'imisima'ahl k'uuhl luuwendiit.
Way ii yukwhl luuwenhl simgigyet dipun, ii hets'imox bakwhl surveyors.
Way ii sim dit'e'lt iit depdiithl hlguts'uusxhl lax̲ ha'niiyip gi'namihl Indian Agent tun ehl hli gyedihl Gitwinhlguu'l.
"One mile by one mile," diphiida 'nuu'm.
G̲asg̲oohl lax̲bits'iixwhl surveyors, ii k̲'ap 'nihl g̲anwihl hehl Gitwinhlguu'l gyuu'n, needii sgidimdii k'uhl t'aadihl surveyor's reserve.
Needii gu ji t'amdiit, diyehl het.
'Nihl g̲abit.
